Månedens bog: Harry Potter og De Vises Sten

<a href="harrypotterogdevisessten.html">I denne måned på tilbud til kun 50,-</a>

“Der var en lille, pinlig pause. Så sagde de alle tre i kor, uden at se på hinanden: Tak, og skyndte sig hen til bordet for at finde sig en tallerken. Men fra det øjeblik var Hermione Granger deres ven. Der er visse ting, man ikke kan gå igennem sammen uden at blive venner for livet – og besejringen af en stor, grim bjergtrold er en af dem.“

Det var en fornøjelse at dykke ned i Rowlings magiske univers og genlæse historien om troldmanden Harry Potter, vennerne fra Hogwarts og kampen mod det onde. Jeg tror faktisk aldrig, at man bliver for gammel til at læse Harry Potter.

Da jeg var barn læste jeg de tre første Harry Potter-bøger, De vises sten, Hemmelighedernes kammer og Fangen fra Azkaban. Jeg husker tydeligt, at jeg havde dem med overalt, i skole, på ferie og til familiefødselsdage. Jeg var fuldstændig fortryllet af Rowlings fantastiske fantasi og simple fortællemåde. Og det er jeg stadig. Sidste år læste jeg det længe ventede bind 8 i serien om drengen, der ikke kunne slås ihjel Det fortryllede barn. Selvom den var skrevet i manuskriptform og til tider var forudsigelig, så nød jeg at bevæge mig i det magiske troldmandsunivers endnu engang, imens jeg med spænding fulgte Harry Potters yngste søn, Albus, der kæmpede, ikke bare mod det onde, men om den store arv, som han aldrig bad om. Det gav mig lyst til igen at læse den originale serie. Jeg stoppede i sin tid, da filmene kom og min læsehastighed ikke dengang var som nu, men da jeg fik Harry Potter og De vises sten i julegave var det på tide at gå i gang igen.

Og hvilken fornøjelse. Rowling skriver stadig ligetil, skønt og med så mange detaljer, at man nærmest kan forestille sig selv at sidde på Perron 3/4 og vente på toget, løbe på de levende trapper i Hogwarts store halls, have fordelingshatten på hovedet, shoppe i Diagonalstræde, besøge Hagrid i den lille hytte for enden af Den forbudte skov, eller dufte støvet, der falder ned i Harrys hoved i pulterkammeret, når Dursley tramper ned ad trappen. Det var altså ikke en skuffelse at tage fat i barndommens glæder igen og læse Harry Potter. Noget jeg under alle at gøre igen – børn som voksne. Rowling forstår at sætte et plot sammen og gøre sine karakterer levende, gode som onde, sympatiske eller uhyggelige. Det er stort forfatterskab! Og så er Gyldendals indbundne udgaver fra 2015 bare så smukke med guldskrift på forsiden og små fine stjerner tegnet ved hvert kapitel. Jeg giver derfor Rowling 5 stjerner for sin universelle fortælling om venskab, familie, magi og kærlighed!